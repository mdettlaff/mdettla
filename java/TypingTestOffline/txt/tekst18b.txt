Kilkakrotnie odbywano wycieczki do lasów, leżących na Dalekim Zachodzie. Koloniści nie obawiali się zbyt wysokiej temperatury, bo promienie słoneczne zaledwie gdzieniegdzie zdołały się przedrzeć przez nadzwyczaj gęste sklepienie lasu. Zwiedzili cały lewy brzeg Rzeki Miłosierdzia. Wybierając się na te wycieczki, zawsze dobrze się uzbrajali, gdyż często zachodziły im drogę dziki nadzwyczaj zuchwałe, z którymi musieli staczać uparte walki.
W tej także porze roku Gedeon i Harbert rozpoczęli straszną wojnę z jaguarami. Obaj myśliwi uzupełniali się wzajemnie. Harbert był nadzwyczaj odważny, reporter odznaczał się zimną krwią i przezornością. Dzięki tym zapalonym myśliwym już przeszło dwadzieścia prześlicznych skór jaguarów zdobiło ściany wielkiej sali Granitowego Pałacu, z czego można było wnosić, że potrafią osiągnąć zamierzony cel i oczyszczą wyspę z tych niebezpiecznych zwierząt.