Z przerażeniem czekał na szczęk metalu, na wybuch i wdarcie się wody, na potwierdzenie tej strasznej pewności, że znalazł się w pułapce, że woda go zadusi, zanim zdąży ruszyć się z miejsca.
Którejś nocy udało mu się zasnąć, mimo że ostrzegano o grupie okrętów podwodnych gdzieś w pobliżu. Zapadł w drzemkę po godzinie napiętej czujności i właśnie wtedy, pomiędzy snem a jawą, usłyszał potworny wybuch, jak gdyby w samym wnętrzu okrętu. Kiedy wyskoczył z koi, rozległ się klakson na alarm i zaraz potem pospieszny tupot nóg. Pędził co sił do trapu, do otwartego nieba. Czuł, jak zalewa go fala ślepego strachu.