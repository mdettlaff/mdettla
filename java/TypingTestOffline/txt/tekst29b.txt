Starszy marynarz Tonbridge miał dwadzieścia trzy lata, był dzieckiem londyńskich slumsów i miał za sobą siedem lat służby w Royal Navy. Fakt, że nie uciekł od tej próby, że potrafił okazać sprawność w działaniu, wykraczał swoją treścią poza wszelkie normalne pochwały.
Robili, co tylko mogli. Wiosłowali w ciemności, kierując się wołaniem, przerażeni do szpiku kości zduszonym krzykiem ludzi, którzy tonęli, zanim zdołali podpłynąć. Ze wszystkich sił starali się ratować i pomagać. Wyciągnęli czternastu ludzi: jeden już nie żył, drugi był konający, ośmiu rannych, a pozostali oszołomieni wstrząsem i całkowicie wyczerpani. Niewiele brakowało, a byłoby piętnastu.