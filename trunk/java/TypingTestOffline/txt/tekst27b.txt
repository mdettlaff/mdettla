Tomlinson czuł się lepiej obsługując pospiesznie klientów, którzy żądali gorących pasztecików lub suchej kiełbasy (wyłącznie za gotówkę, bez żadnych reklamacji!), niż w wytworniejszym świecie mesy oficerskiej. Ponieważ jednak Lockhart dawnym zwyczajem zasiadał do swych samotnych posiłków z książką w ręku, nie drażniły go ani niedbała obsługa, ani bezbarwne jedzenie.
Korweta była przycumowana tuż obok "Viperous", na którym także czyszczono kotły. Po raz pierwszy Lockhart miał możność z bliska oglądać niszczyciela. Korzystając z tego sąsiedztwa, odwiedzał dość często kolegę na bratnim okręcie. Był nim podporucznik ze służby zawodowej, pozostawiony również na dyżurze, gdy inni poszli na urlop.