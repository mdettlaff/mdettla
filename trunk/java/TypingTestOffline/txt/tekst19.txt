Powrócili wszyscy do niej, aby przyjrzeć się lepiej. Miała pięć stóp długości, a trzy szerokości; była starannie zamknięta i pokryta grubą skórą, przybitą mosiężnymi gwoździami; dwie próżne beczułki, szczelnie zaszpuntowane, przywiązane były do jej boków mocnymi powrozami. Nie znać na niej było żadnego uszkodzenia, co można by przypisać temu, że morze wyrzuciło ją na piasek, a nie między skały. Nadto, przyjrzawszy się jej bacznie, trudno było nie poznać, że niedługo przebywała w morzu i niedawno osiadła na piasku.
Morze tymczasem przybierało ciągle i woda dochodziła już do skrzyni. Nab i Penkroff odrzucili obsypujący ją piasek i wkrótce łódka, ciągnąc za sobą skrzynię, oddaliła się od wąskiego pasa ziemi, który nazwano Cyplem Skrzyni.