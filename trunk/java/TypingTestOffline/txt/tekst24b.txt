Dzień był ładny, więc po śniadaniu poszedł na spacer, ciesząc się niepowtarzalną atmosferą, jaka zawsze panuje tam, dokąd przybywa parę tysięcy młodych ludzi ze wszystkich stron świata. Ktoś wpadł na pomysł znakomicie rozwiązujący problem poruszania się po rozległym terenie wioski, wprowadzając małe rowerki. Od razu cieszyły się olbrzymim powodzeniem. Było ich w wiosce tysiące i w niektórych miejscach trzeba było uważać, by nie zostać staranowanym przez hożą dziewoję, pędzącą na złamanie karku. Niektórzy zresztą specjalnie wystawali w takich miejscach.
Polscy floreciści wymyślili zabawę w piłkę rowerowo-nożną na trawie i odtąd na placyku przed gmachem, gdzie mieszkali zbierała się coraz liczniejsza grupka kibiców nowego sportu. Jerzy wziął raz tylko udział w takim meczu, ale stłukł piszczel i od tego czasu postanowił udzielać się wyłącznie jako sympatyk tego sportu.